<?xml version="1.0" encoding="UTF-8" standalone="no"?>
<COUNTER_document classification="ND" domain="sports" filename="0083.xml" newsdate="01.10.14" newspaper="APP" noofwordswithSWR="149" totalnoofsentences="9" totalnoofwords="215">
<headline>ایشین گیمز مینز ہاکی، پاکستان اور روایتی حریف بھارت فیصلہ کن معرکے میں (آج) پنجہ آزما ہونگے</headline>
<body>انچیون ۔ یکم اکتوبر (اے پی پی) سترہویں ایشین گیمز مینز فیلڈ ہاکی ایونٹ کا فائنل (آج) جمعرات کو کھیلا جائے گا۔ دفاعی چیمپئن پاکستانی ٹیم فیصلہ کن معرکے میں روایتی حریف بھارت کے مدمقابل ہو گی۔ انچیون، جنوبی کوریا میں جاری مینز ہاکی ایونٹ اختتامی مرحلے میں داخل ہو گیا ہے اور دو ٹاپ ٹیموں دفاعی چیمپئن پاکستان اور بھارت نے عمدہ کھیل کی بدولت فائنل میں جگہ بنا رکھی ہے، پاکستانی ٹیم ایونٹ میں اب تک ناقابل شکست ہے۔ ایونٹ کے پہلے سیمی فائنل میں بھارت نے جنوبی کوریا کو دلچسپ مقابلے کے بعد 1-0 گول سے زیر کیا تھا جبکہ دوسرے سیمی فائنل میں گرین شرٹس نے ملائیشیا کو سنسنی خیز مقابلے کے بعد پنالٹی اسٹروکس پر 6-5 گول سے شکست دے کر فائنل میں جگہ بنائی تھی۔ پاکستانی ٹیم ایونٹ میں مسلسل پانچ میچ جیت کر اب تک ناقابل شکست ہے۔ ایونٹ کے فائنل میں پاکستان اور بھارت کی ٹیمیں کل جمعرات کو مدمقابل ہوں گی، اس سے قبل کھیلے گئے گروپ میچ میں پاکستان نے روایتی حریف کو شکست دی تھی۔ دونوں ٹیموں کی حالیہ فارم اور کارکردگی کو مدنظر رکھتے ہوئے فائنل میں کانٹے دار مقابلے کی توقع کی جا رہی ہے۔</body>
</COUNTER_document>
